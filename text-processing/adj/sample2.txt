HANC ego Eclipsin in Curiâ meâ Knusdorpianâ diligenter
observavi. Erat enim cœlum satis serenum. Aderat vero tunc dilecta
mihi soror SOPHIA BRAHE, tunc temporis virgo annorum circiter 14, quæ,
cum naturâ talibus delectaretur, libenter attendebat, et ea, quæ
poterat, subministrabat. Deprehendi vero per Quadrantem quendam
Orichalchicum inauratum, qui singula quina minuta satis expedite
indicabat, ☾nam apparenter umbram fuisse ingressam, et aliquantulâ
parte delituisse, cum caput inferioris Gemini elevaretur partibus 14½,
adeo ut vix 14° Horizonte extiterit illa stella, in ipsissimo deliquij
principio. Nostra indicatio superius exposita ejusdem stellæ
sublimitatem tunc futuram prædicit 13°. Quod etiam quamminimum ab
observatione differt.

In initio totalis ingressus observavi eandem stellam attolli p. 22⅔.
Assignatio præindicata nostra hac in parte habet gr. 21½ . Quod etiam
permodicum differt. In principio egressus et eluctationis ab umbrâ,
Canis minor observabatur elevari p.17 5/6. Præcedens autem indicatio
17° habet, quod vix sensibiliter discrepat. Iuxta ultimum finem totius
Eclipsis nullas stellas observare licuit, nam ab eo tempore, quando
media circiter ☾ egressa erat terræ umbram, usque in finem totalem, et
ulterius, rariusculæ nubes cœlum obduxerant, ita ut sola ☾, nec tamen
semper satis discrete appareret, quando autem suprema ejus
circumferentia elevabatur 50° 25′, totum lumen recuperasse visa est,
quantum per nubeculas illas raras discernere licuit. Non tamen satis
accurata, et commoda fuit, hæc ultima consideratio, partim quia ☾
nubeculis, uti dictum, obnoxia erat, partim quia Meridiano magis
|magisque appropinquaret, et ob id altitudinem, non admodum
sensibiliter, pauco tempore mutaret. Cœteræ antedictæ animadversiones
satis bene se habent. Ex quibus etiam liquido constat, tempora hujus
deliquij, ex nostrâ tunc assignatâ verificatione, convenienter se
habere. Nam quod altitudines fixarum observatæ, a prius annotatis,
circiter uno gradu abundent, tolerabile est. Quatuor enim vel quinque
saltem minutis temporis momenta deliquij sic prolongari possunt, et
tantundem etiam Knudstorpium Haffniâ Regni Metropoli, vel potius loco
longitudinis assumptæ est Orientalior, ita ut major ferme præcisio
requiri non debeat. Et ipsemet satis mirari non possum, quomodo in
illâ juvenili ætate, annum saltem agens 26, nec satis copiosis,
accuratisque, in motu Luminarium observationibus antea fulcitus,
scopum ipsum adeo præcise collineare potuerim. Equidem hic nihil
affingo aut muto, sed animadversiones cœlitus factas ingenue refero,
prout liber ille, in quo ejus anni observa|tiones consignatæ sunt,
exhibet, et adhuc charta in promtu est, in quâ tunc, præsente dictâ
sorore, et lumen in laternulâ, quando opus erat, adhibente,
conscribebantur. Quod autem sororis hic mentionem factam, præter rem
quidem videtur, nec etiam ob id ago, quod ab eâ testimonium in hâc
observatione requiram, aut eo opus habeam, cum alias huius sexus
testificationes, etiam in grandiore ætate, apud eos, qui juri præsunt,
minus sint authenticæ, sed saltem, ut vel hac occasione pateat, quam
illa, ab ineunte ætate, ad studia liberalia, præsertim hæc sublimiora,
inclinata fuerit, utque minus dubitanter credant, qui hunc librum
perlegerint, eas, quas postmodum circa finem subiungemus, ab illâ mihi
scriptas Astronomicas Epistolas, et quæ illæ continent, ex illius
proprio cerebro, atque industriâ, in maturiore tamen ætate, nec
aliunde, prodijsse.

Notandum vero, quod superius, dum loca ☉ et ☾ ex propriâ constitutione
ad medium deliquij assignarem, me quidem illa in 26° 40′ ♐ et ♊
locasse, sive quod tunc de majori præcisione dubius essem, sive aliquo
alio minutulo errore, vel meo calculo, vel scriptori, aut etiam
typographo subrepente. At nunc, dum ad rectius examinata, restitutaque
subsequentibus annis Luminarium curricula hæc ipsa examino, loca
eorundem sextâ gradus parte proroganda invenio, et nihilominus tempora
observationibus, ex nostrâ restitutione, et calculo redintegrato, apte
convenient, quemadmodum ex appendice capitis primi, ubi de ☾ motu
agitur, in tomo anteriore Progymnasmatum nostrorum Astronomiæ
instaurandæ comperire licet.


