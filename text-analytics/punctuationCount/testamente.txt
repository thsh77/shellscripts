In nomine domini amen. ♦ Ego Agho Astradi armiger licet carne inualidus compos tamen racionis testamentum meum de bonis meis ordino in hunc modum. ♦ Primo do et lego ad ecclesiam beate Marie Ripis ubi meam eligo sepulturam apud fratrem meum caballum meum grisei coloris cum freno / sella. et suis ornamentis. ♦ Item capitulo Ripensi omnia bona mea sita in parochia Wæthelby que a quodam Finnik nomine armigero iuste empcionis titulo acquisiui. et cum hoc curiam unam quam similiter emi de quadam uidua et Nicholao Tostison ac Thrugillo Tostison filiis eius in termino Elnd dicto situatam cum omnibus suis pertinenciis michi in placito Broskwghæreth scotata pro anniuersariis mei uxoris mee dilecte Margarete Iensdater / filiorum / et fratrum meorum annuatim in ecclesia Ripensi secundum quantitatem reddituum bonorum eorundem fideliter obseruandis. ita tamen quod dominus Petrus Ienson canonicus Ripensis habeat huiusmodi bona ad dies suos et exinde anniuersaria nostra prout superius est expressum faciat celebrari\ ♦ Item fratribus predicatoribus Ripis. marcam argenti. ♦ Item ecclesie beati Clementis ibidem dimidiam marcam argenti et commendatori ordinis sancti Iohannis tantum. ♦ Item ecclesie beati Nicholai solidum grossorum. ♦ Item monialibus ibidem tantum. ♦ Item cuilibet ecclesie Ripis prius non nominate solidum grossorum. ♦ Item pauperibus scolaribus marcam argenti. & Item monasterio Nørkloster sito in Amorsysel. quatuor marcas argenti. Item ecclesie trium Mariarum ibidem. duas marcas argenti. ♦ Item ecclesie Swenstorp ubi natus sum. ii. marcas argenti. ♦ Item ecclesie sancti Andree in Seem. ii, marcas argenti. ♦ Item fratribus minoribus in Randrws. ii. marcas argenti. ♦ Item ecclesie beate uirginis ibidem i marcam argenti. ♦ Item ecclesie beati Nicholai in parochia Enslef marcam argenti. ♦ Item monasterio Æsenbec. ii. marcas argenti. ♦ Item domino Nicholao Iohannis canonico Ripensi penitenciario meo dilecto. ii. marcas argenti. ♦ Item fratribus minoribus in Horsnes. ii. marcas argenti. ♦ Item fratribus sancti Iohannis ibidem marcam argenti. ♦ Item cuilibet ecclesiarum ibidem. solidum grossorum. ♦ Item do fratribus minoribus Ripis. ii. marcas argenti. ♦ Item domino Petro Ienson hospiti meo iii. florenos. ♦ Item domine Marienne Piksteens. iii. florenos. ♦ Item Thitmaro Tidemanni. ii. marcas argenti. ♦ Item domine Elene uxoris eius marcam argenti ♦ Item Talik filie eiusdem Thytmari marcam argenti. ♦ Item do et lego Iohanni Thurison famulo meo dimidium frustrum panni brunei coloris et cum hoc. quatuor marcas argenti quas sibi quidam Wendelbo ad manus promisit. ♦ Si uero solute sunt nichilominus eas sit habiturus. ♦ Item cuidam Swenoni nomine palefridum meum nigri coloris cum sella et freno. ♦ Item cuidam Magno nomine famulo meo equm brunei coloris. ♦ Item cuidam Stoor nomine famulo meo soluo. xx. marcas Lubicenses. ♦ Item Nicholao Iacobi soluo tantum. ♦ Item cuidam Hiort nomine soluo tantum. ♦ Item Nicholao Heggidal soluo tantum. ♦ Item soluo Swenoni Glinder. x. marcas Lubicenses. ♦ Item soluo Nicholao Myrk tantum. ♦ Si uero isti duo sunt mortui extunc iniungo heredibus meis ipsorum exequias fideliter operari. ♦ Ad istius testamenti executores eligo discretos uiros. uidelicet. Ionam Niclæsson. Aughonem Thome quendam Heggidal nomine et Aghonem Petri armigeros / committens eis ut ipsi presens testamentum adeo fideliter et efficaciter exequantur prout coram summo iudice in districto examine uoluerint respondere. ♦ In cuius rei testimonium et cautelam firmiorem. presenti testamento sigillum meum una cum sigillis uenerabilis patris et domini. domini Eschilli diuina prouidencia episcopi Ripensis. ac aliorum dominorum et fidedignorum. uidelicet. Laghonis Mathie. Nicholai Iohannis. Petri Iohannis canonicorum Ripensium. Iohannis Asceri eiusdem domini episcopi capellani. Thytmari Tidemanni proconsulis Ripensis et Laghonis Nicholai armigeri duxi apponendum. ♦ Datum et actum anno domini. mo ccco xc sexto in profesto purificacionis beate Marie uirginis gloriose.
